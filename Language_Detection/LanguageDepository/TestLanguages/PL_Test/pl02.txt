Gra została po raz pierwszy zapowiedziana 7 października 2008 r. 10 kwietnia 2009 roku rozpoczęła się faza beta testów z siedemnastoma dostępnymi postaciami[13] i trwała do dnia 26 października 2009 r, zaś sama gra została oficjalnie wydana dzień później – 27 października. Producenci na bieżąco wprowadzali poprawki oparte o opinie graczy, zamieszczone na forach internetowych. W 2012 roku w odpowiedzi na toksyczność i nękanie w trakcie gier, Riot utworzyło zespół psychologów ds. zachowań graczy, który zredukował liczbę zgłoszeń o ponad 30%. Od 2014 do 2016 liczba aktywnych graczy League wzrosła z 67 do ponad 100 milionów graczy.

Od premiery w 2009 roku League of Legends jest regularnie aktualizowane. W 2014 roku rozpoczęto regularnie dodawać łatki, co dwa lub trzy tygodnie. Na koniec każdego sezonu rywalizacji w presezonie wydawana jest duża aktualizacja poprawiająca jeden aspekt rozgrywki w kolejnym sezonie. W 2015 była to wizualna poprawa mapy Summoner's Rift, w 2016 wprowadzenie warsztatu hextech, umożliwiające zdobywanie za darmo przedmiotów kosmetycznych i urozmaicenie dżungli nowymi rodzajami potężnych potworów (herold oraz smoki żywiołów). W 2017 dodano tryb treningowy, statystykę destrukcji oraz poważne zmiany w dżungli (nowe rośliny, uproszczenie wzmocnień), w 2018 usunięto stary system run (które trzeba było kupować za żmudnie zdobywane Punkty Zasług) i zamieniono go nowym – darmowym, oprócz tego odblokowano granicę 30 poziomu. W 2019 dodano opancerzenie wieży pierwszego poziomu oraz dodano dwie nowe rangi dla graczy słabszych (żelazo) oraz uzdolnionych (arcymistrz)[14]. W 2020 sprawiono, że smoki żywiołów zaczęły wpływać na wygląd mapy Summoner's Rift, podwojono częstotliwość występowania heralda oraz dodano nowe przedmioty dla wspierających. W 2021 ogromne zmiany dotknęły wszystkie przedmioty (1/3 usunięto, 1/3 zmieniono, 1/3 dodano), oprócz tego wprowadzono kategorię przedmiotów – mityczne – która wzmacnia statystki innych przedmiotów[15]. Na bieżąco są także dodawani nowi bohaterowie (w 2020 ich liczba przekroczyła 150).
Tytuł gry, nazwy niektórych części gry i dodatków do niej nawiązują do terminów stosowanych w nauce. Sama nazwa Half-Life oznacza w języku angielskim okres połowicznego rozpadu cząstek, czyli czas, w ciągu którego liczba nietrwałych obiektów lub stanów (np. cząstek promieniotwórczych) zmniejsza się o połowę. Grecka litera lambda, które pojawia się na pudełku od gry oraz w samej grze jest w fizyce jądrowej symbolem stałej rozpadu promieniotwórczego, jak również symbolem jednego z laboratoriów Black Mesy zwanego Lambda Complex. Tytuł Opposing Force – nazwa pierwszego z dodatków do Half-Life – może stanowić odniesienie do faktu, że gracz wciela się w rolę żołnierza jednostki HECU, a więc przeciwnika Freemana w oryginalnej grze, jak również do III zasady dynamiki Newtona[a]. Z kolei nazwa drugiego dodatku – Blue Shift – może być rozumiana jako nawiązanie do postaci Barneya Calhouna, pracownika ochrony kompleksu Black Mesa, w którego wciela się gracz; jak również do zjawiska przesunięcia ku fioletowi[b], a więc przesunięcia linii widmowego promieniowania elektromagnetycznego docierających z niektórych gwiazd i galaktyk w stronę mniejszych długości fali (większych częstotliwości), co w zakresie światła widzialnego powoduje właśnie przesunięcie ku fioletowi. Nazwa ostatniego z dodatków – Decay – oznacza po angielsku rozpad promieniotwórczy i jest bezpośrednim nawiązaniem do symbolu gry, greckiej litery lambda, która stanowi jeden z parametrów równania na wyliczenie okresu połowicznego rozpadu cząstek. Pojawiły się także sugestie, że litera lambda została wybrana jako symbol gry, ponieważ przypomina swoim wyglądem wyciągnięta rękę trzymającą łom, pierwszą broń, w której posiadanie wchodzi Gordon Freeman[29].

Porty
Half-Life został przeportowany na PlayStation 2 przez studio Gearbox Software i wydany w 2001 roku[45]. Gra została poprawiona w stosunku do oryginału wydanego na PC, w szczególności w zakresie modeli postaci, broni, jak również rozszerzenia poszczególnych poziomów oraz geometrii map, stanowiących część planowanej wersji gry na platformę Sega Dreamcast. Do wersji na PlayStation 2 dołączono także tryb gry dla dwóch graczy oraz rozszerzenie Half-Life: Decay, które pozwalało na grę w trybie kooperacji jako dwie członkinie zespołu naukowego Black Mesy, dr Gina Cross oraz dr Colette Green[46]. Kolejnym istotnym elementem wydawnictwa było umożliwienie graczom korzystania z myszy i klawiatury podłączanych przez port USB, co nie było możliwe w żadnej wcześniejszej grze na platformę PS2[45].

Wersja na Mac OS Classic została w zasadzie ukończona, choć nigdy jej nie wydano[33]. Wersję na konsolę Dreamcast miało wydać Gearbox Software, które podpisało pod koniec 2000 roku stosowną umowę z Valve oraz jej ówczesnym wydawcą firmą Sierra On-Line. Na targach ECTS w 2000 roku, przy stoisku wydawcy, można było zobaczyć grywalną wersję beta, która promowana była przez jej twórców Randy’ego Pitchforda i Briana Martela. Prezentowana na targach gra posiadała ulepszoną grafikę w stosunku do oryginału m.in. podwojono liczbę poligonów, których użyto przy tworzeniu modeli postaci. Podobnie jak Opposing Force na komputery stacjonarne, czy Decay na PS2, wersja na Dreamcast miała posiadać swój własny dodatek do podstawowej wersji gry, zwany Blue Shift. Pomimo bardzo zaawansowanych prac, projekt został zarzucony na krótko przed planowaną publikacją gry „z powodu zmiany warunków panujących na rynku”, która nastąpiła po wycofaniu się niektórych producentów gier z wydawania swoich produktów na Dreamcast i późniejszego zawieszenia produkcji samej konsoli[47]. Sama gra, w swojej niemal finalnej wersji, wyciekła w końcu do internetu[47][48].

W roku 2001 Sierra On-Line zaprezentowała port gry na PlayStation 2 na targach E3. Premiera gry na PS2 w Ameryce Północnej miała miejsce październiku 2001 roku, a miesiąc później została wydana również w Europie. Mniej więcej w tym samym czasie, na komputery typu PC, wydany został Half-Life: Blue Shift, mający pierwotnie powstać wyłącznie na platformę Dreamcast dodatek do oryginalnej gry[49]. Zawierał on tzw. „High Definition Pack”, który ulepszał modele postaci oraz tekstury w grze do poziomu opracowanego na potrzeby edycji mającej powstać na Dreamcast.

24 stycznia 2013 roku, Valve Corporation wydało oficjalny port na Linuxa, udostępniając go w systemie dystrybucji Steam[50]. 25 stycznia 2013 roku na Steamie udostępniono także wersję gry na macOS, jednak wydarzenie to nie zostało w żaden sposób oficjalnie ogłoszone przez producenta[51].

Dodatki i kontynuacje
Dodatki
 Osobne artykuły: Half-Life: Opposing Force, Half-Life: Blue Shift i Half-Life: Decay.
Half-Life doczekał się dwóch dodatków wyprodukowanych przez studio Gearbox Software i wydanych na platformę PC: Half-Life: Opposing Force (1999) oraz Half-Life: Blue Shift (2001). Historia przedstawiona w pierwszym z nich również dzieje się w ośrodku Black Mesa, w tym samym czasie co wydarzenia opisane w oryginalnej grze. Głównym bohaterem Opposing Force jest Adrian Shephard, jeden z żołnierzy Hazardous Environment Combat Unit, przysłanej w celu zatuszowania incydentu. Dodatek wprowadza do rozgrywki kilka nowych rodzajów broni oraz nowych bohaterów niezależnych, zarówno tych, którzy pomagają graczowi, jak i jego przeciwników. Na dodatek składa się 11 poziomów dostępnych dla gracza, co jest liczbą znacznie mniejszą w porównaniu do 19 poziomów z oryginalnego Half-Life’a[52][53].

Fabuła Blue Shift także została umiejscowiona w kompleksie Black Mesa, w tym samym czasie co historie przedstawione w Half-Life i Opposing Force, lecz tym razem gracz przejmuje kontrolę nad jednym z pracowników ochrony ośrodka, Barneyem Calhounem. Dodatek ten rozwijany był początkowo jako bonusowe misje do wersji Half-Life’a na platformę Dreamcast. Blue Shift zawierał tzw. High Definition Pack, który dawał graczowi możliwość poprawienia szaty graficznej samego dodatku, jak również oryginalnego Half-Life’a i Opposing Force. W porównaniu z pierwszym dodatkiem do gry, Blue Shift nie wprowadził praktycznie żadnych nowości do sposobu rozgrywki, ograniczając się jedynie do zmiany wyglądu postaci, broni i kilku innych elementów[53].

Half-Life: Decay to ostatni z dodatków stworzonych przez studio Gearbox Software. Decay został wydany jedynie w pakiecie z wersją Half-Life’a opracowaną na platformę PlayStation 2. Dodatek umożliwiał grę w trybie kooperacji dla dwóch graczy, a jego fabuła nawiązywała do wydarzeń przedstawionych w oryginalnej grze oraz dwóch pozostałych dodatkach. Dodatek został później przeportowany na komputery osobiste przez niezależną grupę fanów[54].

Kontynuacje
 Osobny artykuł: Half-Life 2.
Pogłoski na temat mającego powstać Half-Life’a 2 dość regularnie pojawiały się w środowisku graczy, jednak prawdziwe zamieszanie wokół gry rozpoczęło się, gdy po raz pierwszy zaprezentowano ją na targach E3 w maju 2003 roku. Gracz ponownie wciela się postać Gordona Freemana, a fabuła gry przenosi go do dystopicznego wschodnioeuropejskiego miasta „City 17”, gdzie uczestniczy on w rebelii przeciwko obcej rasie, która zniewoliła ludzkość. Po serii przesunięć terminów premiery, gra została ostatecznie wydana 16 listopada 2004 roku[55][56].

Będąc świadomym trudności jakie mogą spotkać twórców modów przy pracy z nowym silnikiem, Valve stworzyło specjalny port do Half-Life’a (nazwany Half-Life: Source) oraz Counter-Strike’a na silnik Source. Half-Life: Source nie zawiera żadnych nowych rozwiązań w rodzaju, znanego z Blue Shift, High Definition Pack. Stanowił jedynie implementację oryginalnego kodu źródłowego do nowej architektury silnika, która jednak, dzięki zastosowaniu shadera pikseli i wierzchołków, pozwalała na uzyskanie bardziej realistycznej wody i związanych z nią efektów, jak również znaną z Half-Life 2 fizykę obiektów. Oprócz tego Half-Life: Source wzbogacono o efekt dynamicznego oświetlenia, cieniowanie wierzchołkowe, system mapowania cienia, większą rozdzielczość grafiki, miękkie cienie renderowanych tekstur oraz tzw. skybox, który zastąpił wcześniejsze prerenderowane 16-bitowe bitmapy nieba. Port posiada zatem zalety silnika Source i pozwala na kontrolowanie słabych punktów, które w nim dostrzeżono. Half-Life: Source udostępniono w specjalnej edycji Half-Life 2 lub samodzielnie do ściągnięcia przez platformę Steam[57].

Half-Life: Source krytykowany był za niepełne wykorzystanie możliwości nowego silnika. Tekstury i modele postaci pozostały niezmienione w stosunku do oryginalnej gry, podobnie jak architektura poziomów oraz inteligencja wrogów[57]. Ze względu na te zarzuty, niezależna grupa fanów rozpoczęła prace nad całkowitą modyfikacją Half-Life’a na silnik Source pt. Black Mesa, która została wydana 14 listopada 2012 roku[58].

10 czerwca 2005 r. Valve ogłosiło za pośrednictwem platformy Steam, że zamierza wydać wersję gry dla wielu graczy pt. Half-Life Deathmatch, nie wskazując jednak daty publikacji. Ostatecznie Half-Life Deathmatch: Source został udostępniony na platformie 1 maja 2006 roku[59].

1 czerwca 2006 r. Valve wydało Half-Life 2: Episode One, który stanowił pierwszą część planowanej trylogii tzw. epizodów będących kontynuacją wydarzeń opisanych w Half-Life 2[60]. Z kolei 10 października 2007 r. światło dzienne ujrzała druga część serii pt. Half-Life 2: Episode Two, która została wydana w ramach pakietu The Orange Box[61].

Modyfikacje

Logo modyfikacji pt. Black-Mesa
Od daty swojej premiery w 1998 roku Half-Life spotykał się z dużym zainteresowaniem nie tylko graczy, ale także niezależnych twórców gier komputerowych. Przy aktywnym wsparciu Valve, które udostępniło w sieci program Worldcraft, służący do edytowania map i poziomów do wszystkich gier opartych na silniku Source. Valve opublikowało także tzw. software development kit (SDK), czyli zestaw narzędzi, który umożliwiał twórcom modyfikowanie oryginalnego kodu gry i tworzenie modów. Oba narzędzia zostały istotnie ulepszone wraz z wydaniem do nich łaty w wersji 1.1.0.0. Oprócz tego powstało lub zaktualizowano wiele innych narzędzi wspomagających niezależnych twórców (m.in. edytory tekstur, edytory modeli, QuArK itp.) w taki sposób, aby współpracowały z kodem Half-Life[62].

Przeznaczony dla Half-Life’a SDK posłużył jako baza dla rozwoju licznych wieloosobowych gier komputerowych, w tym m.in. wydanych przez Valve Team Fortress Classic (TFC) i Deathmatch Classic (DMC). Inne mody, takie jak Counter-Strike, powstały wyniku pracy niezależnych twórców (nazywających samych siebie „moderami”), którzy otrzymali później także oficjalne wsparcie ze strony Valve. Wśród wielu modyfikacji Half-Life wymienić można m.in. Day of Defeat (DOD), Action Half-Life, Firearms, Science and Industry, The Specialists, Vikings and Knights oraz Natural Selection. Z kolei na potrzeby promocji filmu Underworld powstał darmowy mod pt. Underworld Bloodline[63].

W oparciu o kod źródłowy Half-Life’a powstały także liczne modyfikacje przewidziane dla pojedynczego gracza m.in. USS Darkstar (1991; przygodowa gra akcji, której fabuła umiejscowiona została w dalekiej przyszłości na pokładzie zoologicznego statku kosmicznego)[64], The Xeno Project 1 i 2 (1999, 2005; dwuczęściowy mod, którego akcja rozgrywa się w świecie Xen)[65], Edge of Darkness (2000; modyfikacja, która wykorzystuje część modeli mających pierwotnie pojawić się w oryginalnej grze)[66], Half-Life: Absolute Redemption (2000; bohaterem gry jest Gordon Freeman, który przemierza cztery dodatkowe poziomy, spotykając m.in. G-Mana)[67], They Hunger (1999–2001; trylogia modyfikacji w stylu survival horror, osadzona w świecie nieumarłych)[68], Poke646 (2001; nieoficjalny ciąg dalszy fabuły oryginalnego Half-Life z poprawioną grafiką), Someplace Else (2002; mod rozwija jeden z pobocznych wątków oryginalnej gry)[69] czy Heart of Evil (2003; fabuła gry osadzona jest w czasach wojny wietnamskiej, a przeciwnikami są zombie)[70].

Niektóre z modyfikacji Half-Life’a trafiły ostatecznie na sklepowe półki. Najbardziej udanym modem okazał się być Counter-Strike[71], który został wydany w sześciu różnych edycjach: jako oddzielna gra (2000), część składanki Platinum Pack (2000) i Half-Life: Generacja (2002), w wersji na Xbox (2003), jako spin-off zwany Counter-Strike: Condition Zero (2004)[72], powstały na bazie silnika Source Counter-Strike: Source[73] oraz najnowsza odsłona tej gry pt. Counter-Strike: Global Offensive[74]. Oprócz Counter-Strike’a, jako osobne gry, wydane zostały również Team Fortress Classic[75], Day of Defeat[76], czy Gunman Chronicles (modyfikacja z 2000 r. osadzona w futurystycznym świecie w stylu Dzikiego Zachodu)[77].

Z kolei w 2005 roku, grupa fanów, rozpoczęła prace nad stworzeniem nowej wersji Half-Life w oparciu o silnik Source[78]. Modyfikacja została ostatecznie udostępniona do ściągnięcia 14 września 2012 roku, obejmowała część gry dziejącą się na Ziemi[79][58]. Do poprawnego działania wymaga ona zainstalowania zestawu narzędzi Source SDK Base 2007[80]. Gra została udostępniona do pobrania za pośrednictwem Steama, jak również poprzez sieć wymiany plików BitTorrent[81]. W 2015 roku ulepszona wersja modyfikacji Black Mesa doczekała się wydania komercyjnego jako niezależna gra, dostępna na Steamie[82]. Pełna wersja została wydana w 2020 roku[83].

Odbiór gry i jej wpływ na rynek
[ukryj] Odbiór gry
Recenzje
Publikacja	Ocena
„CD-Action”	PC: 9/10[84]
Gry-Online	9,2/10[3]
IGN	9,5/10[85]
„Secret Service”	PC: 9/10[86]
Oceny z agregatorów
Agregator	Ocena
GameRankings
PC: 94,28% (z 25 recenzji)[87]
PS2: 83,23% (z 43 recenzji)[88]

Metacritic
PC: 96/100 (z 24 recenzji)[89]
PS2: 87/100 (z 24 recenzji)[90]

Gra spotkała się z pozytywnym przyjęciem ze strony zarówno graczy, jak i recenzentów. Do 16 listopada 2004 roku gra rozeszła się w 8 milionach kopii[91], a w 2008 roku było to już 9,3 miliona[92]. Gra otrzymała także ponad pięćdziesiąt nagród w kategorii „Gra Roku”[93].

Half-Life otrzymał przeważnie pozytywne oceny w czasopismach i serwisach poświęconym grom komputerowym. Amerykańska strona internetowa Metacritic wystawiła grze ocenę 96 na 100[89]. Jeff Green z Computer Gaming World napisał w swojej recenzji z 2 stycznia 1999 roku, że Half-Life „to nie tylko jedna z najlepszych gier w tym roku. To jedna z najlepszych gier w ogóle, która już stała się klasykiem i jest wielokroć lepsza od swojej bezpośredniej konkurencji, a jeśli chodzi o tryb rozgrywki jednoosobowej jest najlepszą strzelanką od czasów Doom[94]”. Z kolei IGN uznał Half-Life’a za „tour de force w projektowaniu gier komputerowych, najlepszą grę dla pojedynczego gracza wśród strzelanek z perspektywy pierwszej osoby[95]”. W maju 2007 roku GameSpot umieścił grę na swej liście „Greatest Games of All Time”[96]. Half-Life zdobył pozytywne recenzje także wśród polskich serwisów i czasopism z branży gier komputerowym. Strona internetowa Gry-Online wystawiła Half-Life'owi notę 9,2/10[3]. Z kolei redaktor miesięcznika Secret Service szeroko chwalił inteligencję przeciwników, jak również fabułę gry[86]. Ogromna popularność gry skłoniła jej twórców do stworzenia szerokiej gamy produktów towarzyszących, w tym m.in. pluszowych vortigauntów i headcrabów, plakatów, odzieży oznaczonej logo Half-Life, czy podkładek pod mysz[97].

Wciągająca fabuła oraz interaktywne środowisko gry przez wielu ówczesnych recenzentów uznane zostały za rewolucyjne[84][98]. Serwis AllGame w swojej recenzji napisał: „Nieczęsto ma się okazję grać w grę, która rewolucjonizuje cały gatunek, a Half-Life jest właśnie taką grą”[c]. Z kolei Hot Games zwracał uwagę na realizm rozgrywki oraz środowiska gry, który sprawia, że jest ona „jeszcze bardziej wciągająca, a wszystko inne w porównaniu z nią staje się tandetne”[d].

Księga rekordów Guinnessa z 2008 roku uznawała Half-Life’a, za najlepiej sprzedającą się grę typu FPS wszech czasów[100]. Redakcja magazynu PC Gamer UK w 2015 roku przyznała grze 43. miejsce na liście najlepszych gier na PC[101].

Z kolei brytyjska agencja marketingowa Cruise Control 15 marca 1995 roku wydała krótki film bazujący na fabule dema Half-Life: Uplink. Jednak Sierra zdecydowała o wycofaniu go z obiegu po tym, jak nie udało się jej i Valve dojść do porozumienia z Cruise Control w kwestii praw autorskich do tej produkcji. Film przedstawiał losy dziennikarza, który próbuje dostać się do Black Mesa Research Facility i dowiedzieć się, co się tam wydarzyło. Produkcja ta spotkała się jednak z niewielkim zainteresowaniem ze strony fanów gry[102][103][104].