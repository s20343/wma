Gry są rozgrywane na mapie Summoner's Rift, która jest jedyną dostępny w grze na profesjonalnym poziomie. Naprzeciwko siebie stają dwie pięcioosobowe drużyny, próbujące zniszczyć Nexus drużyny przeciwnej, po drodze pokonując stwory i struktury na liniach oraz potwory w dżungli. Nexus każdej drużyny znajduje się w sercu bazy, obok "fontanny" gdzie gracze rozpoczynają grę oraz pojawiają się po śmierci w trakcie gry. Obie bazy znajdują się na przeciwległych końcach mapy. Drogę do każdej bazy blokują 3 wieże rozlokowane na trzech liniach nazywanych górną, środkową oraz dolną. Za trzecią wieżą znajduje się struktura nazywana Inhibitorem, która po zniszczeniu powoduje przywołanie "super stworów" o potężnych statystykach ofensywnych i defensywnych. Rozgrywki mogą trwać od około 15 minut do ponad godziny.

Najpopularniejszą formą podziału ról w drużynie jest po jednym graczu na liniach górnej i środkowej (tzw. solo-line'rzy), dwóch na dolnej linii (strzelec oraz wspierający) oraz jeden "dżungler", który zdobywa złoto zabijając odradzające się potwory w regionie pomiędzy liniami. Jego celem jest przejmowanie obiektów neutralnych oraz pomaganie współgraczom w uśmiercaniu bohaterów drużyny przeciwnej. Wyjątkowym rodzajem potworów są potężne potwory tj. smoki żywiołów dających premie całej drużynie (np. zwiększenie zadawanych obrażeń lub skrócenie czasu odnowienia super umiejętności) lub heralda (zadającego potężne obrażenia wieżom) oraz barona Nashora, który znacznie zwiększa wytrzymałość i obrażenia stworów – zazwyczaj będącym warunkiem zwycięstwa.

Istnieją dwa typy tego trybu – w ciemno oraz draft. W pierwszym przypadku wybór roli zależy od umowy między graczami, postacie mogą również powtarzać się (jednak nie w tej samej drużynie). W przypadku drugiego, otrzymuje się rolę zadeklarowaną przed grą, a podczas wyboru postaci obowiązuje system banowania (wykluczania postaci z rozgrywki) oraz wyboru bohaterów po kolei (pierwszy, lepszy).
Half-Life – strzelanka pierwszoosobowa stworzona przez Valve Corporation. Wydana w 1998 roku przez Sierra Studios na platformę Microsoft Windows gra stanowiła debiutancki produkt Valve oraz pierwszą część serii Half-Life. W 2001 roku gra została wydana także na PlayStation 2. Wersje na macOS oraz Linuxa zostały udostępnione w styczniu 2013 roku. W Half-Lifie gracz wciela się w postać Gordona Freemana, doktora fizyki teoretycznej, zmuszonego do wywalczenia sobie drogi ucieczki z tajnego amerykańskiego ośrodka badawczego, w którym podczas jednego z eksperymentów związanych z technologią teleportacji doszło do katastrofy i śmierci wielu członków zespołu badawczego.

Valve, założone przez byłych pracowników Microsoftu, miało początkowo problemy ze znalezieniem wydawcy dla swojego produktu, który w opinii ówczesnego środowiska twórców gier komputerowych był projektem zbyt ambitnym. Ostatecznie na wydanie gry zdecydowała się firma Sierra On-Line, która była zainteresowana stworzeniem trójwymiarowej gry akcji. Pierwszy publiczny pokaz Half-Life’a miał miejsce na targach E3 w 1997 roku. Zaprojektowana na platformę Windows gra wykorzystywała gruntownie zmodyfikowany silnik Quake’a, z elementami kodu id Tech 2, nazwany GoldSrc.

Half-Life został dobrze przyjęty przez recenzentów, którzy chwalili grę za ciekawą i wciągającą fabułę, a także realistyczny wygląd i tryb rozgrywki. Gra otrzymała ponad 50 tytułów gry roku na PC. Sposób prowadzenia rozgrywki zastosowany w Half-Lifie miał przez następne lata istotny wpływ na rozwój gier z gatunku FPS, a sama gra uznawana jest za jedną z najlepszych gier komputerowych w historii. W 2004 roku Valve wydało kontynuację gry pt. Half-Life 2, która również zebrała pozytywne recenzje. Half-Life miał również, dzięki swoim licznym modyfikacjom i sequelom, znaczny wpływ kulturowy na środowisko graczy, którzy stworzyli rozwiniętą i oddaną społeczność fanowską.
Sceneria
Większość wydarzeń przedstawionych w grze ma miejsce pod koniec lat 90. XX wieku w odległych, pustynnych rejonach amerykańskiego stanu Nowy Meksyk. Zasadnicza część gry ma miejsce na terenie zamkniętego kompleksu badawczego Black Mesa Research Facility, który swoim wyglądem i charakterem przypomina istniejące wojskowe ośrodki badawcze rządu Stanów Zjednoczonych, takie jak Los Alamos National Laboratory, czy Strefa 51. Głównym bohaterem Half-Life’a jest Gordon Freeman, dr fizyki teoretycznej, 27-letni absolwent MIT, który jako jeden z nielicznych uchodzi z życiem z fatalnego w skutkach eksperymentu przeprowadzonego przez zespół naukowców z Black Mesa. W wyniku wystąpienia podczas nieudanego eksperymentu fikcyjnego zjawiska, zwanego kaskadą rezonansową, otwarte zostają przejścia między wymiarami, przez które na teren ośrodka przedostają się pozaziemskie formy życia ze świata Xen (wydarzenie to nazwano „incydentem w Black Mesa”)[7][8].

Podczas próby wydostania się ze zrujnowanego kompleksu Freeman odkrywa, że na jego drodze stoją nie tylko wrogo nastawione istoty z innego wymiaru, ale także żołnierze jednostki specjalnej Korpusu Piechoty Morskiej Stanów Zjednoczonych, zwanej Hazardous Environment Combat Unit, którzy zostali przysłani do Black Mesa, aby wyeliminować obce formy życia oraz wszelkich ocalałych z katastrofy świadków incydentu. W ciągu wszystkich wydarzeń, które mają miejsce w czasie gry, główny bohater regularnie napotyka tajemniczą postać mężczyzny ubranego w garnitur z aktówką w ręku (znanego pod nazwą G-Man), który zdaje się śledzić poczynania Freemana. W końcu, przy wsparciu ocalałych naukowców i strażników, Freeman dociera do ściśle tajnej części Black Mesy, tzw. Lambda Complex (oznaczonego grecką literą „λ”), gdzie ocalali członkowie zespołu badawczego teleportują go do obcego świata Xen, w celu zabicia Nihilantha, częściowo fizycznego bytu niepozwalającego zamknąć wrót między wymiarami[7][8].

Fabuła gry czerpała początkowo inspirację z innych gier komputerowych takich jak Doom, Quake (obie wyprodukowane przez id Software), czy Resident Evil (wydana przez Capcom), a także z opowiadania Stephena Kinga pt. Mgła oraz jednego z odcinków serialu Po tamtej stronie pt. The Borderland[9]. Cała historia została następnie rozwinięta przez pracującego dla Valve pisarza Marca Laidlawa, który napisał powieści Dad’s Nuke i Trzydziesta siódma Mandala[1].

Historia
Dr Gordon Freeman spóźnia się do pracy w rządowym ośrodku badawczym Black Mesa Research Facility, dojeżdżając do niej systemem nowoczesnej kolei, która prowadzi przez zabudowania kompleksu, o godz. 8:47. Gdy dociera do Laboratorium Materiałów Anomalnych (ang. Anomalous Materials Lab), swojego miejsca pracy, zostaje poinformowany przez pracownika ochrony, że naukowcy zamierzają przeprowadzić tego dnia specjalny eksperyment. Bez zwłoki udaje się więc do szatni, gdzie zakłada nowoczesny kombinezon ochronny HEV. Następnie kieruje się na niższe poziomy laboratorium, gdzie znajduje się komora z zainstalowanym spektrometrem antymasy. Po wejściu do komory Freeman otrzymuje informację, że tego dnia do eksperymentu wykorzystana zostanie najrzadsza i jednocześnie najmniej stabilna próbka. Głównemu bohaterowi powierzone zostaje zadanie przetransportowania próbki w obręb promienia skanującego spektrometru antymasy, celem dokonania jego analizy. Jednakże tuż po wepchnięciu próbki w promień dochodzi do jej eksplozji, co wywołuje katastrofę nazwaną później kaskadą rezonansową (ang. resonance cascade)[10][11], otwierając portal między Ziemią a wymiarem zwanym Xen[12]. Freeman zostaje kilkukrotnie teleportowany do obcego świata, gdzie przez krótką chwilę widzi pozaziemskie formy życia m.in. vortigauntów po czym traci przytomność[12].

Freeman budzi się w zrujnowanej komorze testowej, a następnie przeczesuje zniszczone laboratorium pełne zwłok naukowców i pracowników ochrony. Od ocalałego personelu ośrodka dowiaduje się, że w wyniku katastrofy całkowicie zerwana została łączność z resztą kompleksu. Zachęcony przez pozostałych przy życiu naukowców, główny bohater decyduje się dotrzeć na powierzchnię, wykorzystując możliwości chroniącego go kombinezonu. Wyprawa wymusza na Gordonie pokonywanie kolejnych uszkodzonych w różnym stopniu części ośrodka oraz walkę z wrogo nastawionymi stworzeniami ze świata Xen, takimi jak pasożytnicze głowokraby (ang. headcrab), które przywierają do głowy swojego ludzkiego żywiciela, a następnie przejmują nad nim kontrolę. Napotkani członkowie ocalałego personelu informują głównego bohatera, że do Black Mesy wysłana została grupa ratunkowa. Wkrótce okazuje się jednak, że zadaniem specjalnej jednostki pn. Hazardous Environment Combat Unit (HECU) jest wyeliminowanie zarówno obcych istot, jak i pozostałych przy życiu pracowników ośrodka, w ramach rządowej operacji tuszowania katastrofy[13].

Przed dotarciem na powierzchnię Freeman zostaje zmuszony do walki z żołnierzami, którzy wkroczyli do wewnątrz ośrodka. Przy okazji dowiaduje się on, że naukowcy z Lambda Complex mogą być w posiadaniu instrumentów umożliwiających odwrócenie skutków kaskady rezonansowej. Główny bohater wyrusza więc na drugi koniec ośrodka, aby im pomóc[13]. W trakcie swojej misji Gordon napotyka jednak pewne przeszkody, które zmuszają go m.in. do uruchomienia próbnego silnika rakietowego, aby unicestwić składającego się z trzech gigantycznych macek potwora zamieszkującego komorę testową[14][15], wykorzystania starego systemu kolejowego, aby mógł dotrzeć do kompleksu rakietowego i wystrzelić specjalnego satelitę[16], czy pokonania zamaskowanych zabójczyń, by na koniec zostać schwytanym przez marines z jednostki HECU i wrzuconym do zgniatarki śmieci[17]. Freemanowi udaje się uciec przed śmiercią w zgniatarce i dotrzeć do starej części kompleksu Black Mesa, gdzie odkrywa on duży zbiór okazów zabranych ze świata Xen na długo przed katastrofą[18].

Po ponownym wydostaniu się na powierzchnię, Gordon wkracza w strefę działań wojennych. Wysłani przez rząd żołnierze zostali rozbici i przytłoczeni przez obce organizmy[19]. Wspinając się po klifach i ukrywając w zniszczonych zabudowaniach, Freeman dociera ostatecznie do podziemnej części kompleksu[20]. W międzyczasie żołnierze z jednostki HECU podejmują decyzję o wycofaniu się z Black Mesy, a następnie rozpoczynają bombardowanie ośrodka. Główny bohater przemieszcza się systemem kanałów wodnych, podczas gdy obcy dobijają pozostałych na terenie kompleksu marines[21]. Gordon dociera do Lambda Complex, w którym naukowcy rozwijali technologię teleportacji, umożliwiającą odbywanie podróży do świata Xen[22]. Po rozmowie z ocalałym personelem kompleksu, Freeman dowiaduje się, że wystrzelony przez niego satelita nie zdołał odwrócić efektów kaskady rezonansowej z powodu działań niewyobrażalnie potężnej istoty znajdującej się po drugiej stronie szczeliny łączącej oba wymiary. Wobec tego przed bohaterem zostaje postawione zadanie zabicia tej istoty, aby zatrzymać inwazję pozaziemskich stworzeń. Naukowcy aktywują urządzenie do teleportacji, aby wysłać Freemana do świata Xen[22].

Po przedostaniu się do obcego wymiaru Gordon spotyka organizmy, sprowadzone wcześniej do Black Mesy[23], jak również zwłoki innych badaczy w kombinezonach HEV, którzy przybyli do świata Xen przed nim. Na miejscu stacza on walkę z potworem zwanym Gonarch, królową-matką głowokrabów[24], po czym dociera do swoistej fabryki obcych żołnierzy tzw. Alien Gruntów[25]. Po zabiciu atakujących go lewitujących istot, Freeman dostrzega gigantyczny portal, który koniec końców przekracza[25]. W ogromnej jaskini, po drugiej stronie portalu, dochodzi do konfrontacji Freemana z Nihilanthem, istotą utrzymującą szczelinę między wymiarami, która ostatecznie ginie z rąk głównego bohatera[26]. Zgładzony Nihilanth eksploduje, ogłuszając Gordona[27].

Freeman odzyskuje świadomość, bez żadnej broni, w towarzystwie G-Mana, który przez cały czas obserwował poczynania bohatera gry. G-Man chwali dokonania Gordona w świecie Xen. Wyjaśnia on, że jego „pracodawcy”, widząc w Gordonie potencjał, upoważnili go do zaoferowania mu pracy. Jeśli odrzuci on propozycję, zostanie rzucony do walki, której nie ma szans wygrać. Po zaakceptowaniu oferty, G-Man gratuluje mu dokonania dobrego wyboru i umieszcza w swego rodzaju zawieszeniu[27].

Rozgrywka
Half-Life to gra z gatunku first-person shooter, która wymaga od gracza wykonywania szeregu zadań bojowych oraz rozwiązywania zagadek logicznych[28]. W odróżnieniu od innych ówczesnych gier tego typu, Half-Life wykorzystywał technologię oskryptowanych sekwencji – takich jak np. bullsquid taranujący drzwi – które stanowiły istotne elementy fabuły. W tamtym czasie większość tzw. strzelanek bazowała na przerywnikach filmowych jako formie zapoznawania gracza z przedstawianą historią. Z kolei fabuła Half-Life opisywana jest w całości za pomocą oskryptowanych sekwencji, cały czas pozostawiając pod kontrolą gracza głównego bohatera gry[28]. Świat gry ukazany jest oczami Gordona, który nigdy się nie odzywa ani nie jest przez gracza widziany z perspektywy trzeciej osoby. Half-Life nie jest podzielony na typowe poziomy, ale na swoiste rozdziały, których tytuły pojawiają się na ekranie, gdy bohater pokonuje kolejne etapy gry[28]. Przedstawiona historia jest więc rozwijana w sposób płynny, z niewielkimi przestojami na załadowanie się kolejnych rozdziałów[28].

Specyfiką gry jest łączenie prostych łamigłówek z elementami zręcznościowymi, jak np. konieczność przeskakiwania między przenośnikami taśmowymi celem dotarcia w określone miejsce, czy też wykorzystania napotkanych w grze skrzyń i pudeł do zbudowania prowizorycznych schodów, które umożliwią przemieszczenie się głównego bohatera do kolejnego obszaru w grze. Niektóre z zagadek wymagają od gracza wykorzystania otaczającego go środowiska np. odkręcenia zaworu z gorącą parą, aby zabić stojącego na drodze przeciwnika. W grze pojawia się niewielu „typowych” bossów, których gracz musi pokonać w bezpośredniej konfrontacji. Zamiast tego, aby zabić takiego bossa, Half-Life wymaga częściej od gracza wykorzystania elementów otaczającego go środowiska niż broni konwencjonalnej. Na późniejszym etapie gry, gracz otrzymuje tzw. long jump module (ang. moduł długiego skoku), który zwiększa możliwości skafandra HEV należącego do głównego bohatera, umożliwiając mu wykonywanie nienaturalnie długich i szybkich skoków. Umiejętność ta ma istotne znaczenie w późniejszych rozdziałach gry, gdy główny bohater zostaje zmuszony do przeskakiwania między przypominającymi platformy latającymi wyspami w pozaziemskim świecie Xen[29].

Przez większość część gry główny bohater walczy z kolejnymi przeciwnikami samotnie, jednak od czasu do czasu pomagają mu w tym postacie niezależne m.in. uzbrojeni strażnicy i naukowcy, którzy w przypadku pracowników ochrony mogą walczyć ramię w ramię z graczem lub obu typów postaci pomagać w przedostawaniu się do nowych obszarów i przekazywać istotne informacje związane z fabułą gry[30]. Szeroka gama przeciwników pojawiających się w grze obejmuje m.in. przedstawicieli obcych ras, takich jak headcraby, bullsquidy i vortigaunty, czy zmutowanych przez pasożytującego na nich headcraba ludzi. Gracz zmuszony jest także do walki z innymi ludźmi, a w szczególności z żołnierzami jednostki HECU (ang. Hazardous Environment Combat Unit) oraz zamaskowanymi zabójczyniami, którzy zostali przysłani aby opanować zagrożenie ze strony istot z innego wymiaru oraz wyeliminować pozostałych przy życiu świadków incydentu[31].

Jedną z najbardziej charakterystycznych broni występujących w Half-Lifie jest łom. Oprócz tego gra oferuje szeroki wachlarz broni konwencjonalnej, między innymi pistolet Glock 17, strzelbę Franchi SPAS 12, pistolet maszynowy MP5 z podwieszonym granatnikiem M203, rewolwer Colt Python .357 Magnum czy przenośny zestaw rakietowy. W późniejszych etapach gry gracz zyskuje możliwość wykorzystywania skonstruowanych genetycznie broni ze świata Xen, takie jak przenośny ul insektów przypominających szerszenia oraz samoczynnie wyczuwające i atakujące żywe organizmy pasożyty zwane snarkami. W grze pojawiają się również dwa rodzaje broni eksperymentalnej, skonstruowanej przez pracowników naukowych ośrodka badawczego, w którym pracuje Gordon Freeman. Jedną z nich jest działo Gaussa, natomiast druga to prototyp zwany w grze Gluon Gun[32].

Produkcja
Half-Life był pierwszą grą wyprodukowaną przez Valve Software, producenta oprogramowania komputerowego założonego w Kirkland w stanie Waszyngton, przez byłych pracowników koncernu Microsoft Mike’a Harringtona oraz Gabe’a Newella[33]. Nowe studio postawiło sobie za cel stworzenie, w oparciu o Quake engine na użycie którego Valve wykupiła licencję od id Software, trójwymiarowej gry akcji w klimacie horroru[34]. Ostatecznie Valve dokonało szeregu modyfikacji licencjonowanego silnika m.in. poprzez dodanie animacji szkieletowej oraz wsparcia Direct3D[35]. Początkowo Valve nie mogło znaleźć wydawcy dla swojej gry, ponieważ wiele ówczesnych firm wydawniczych uznało projekt nowego studia za zbyt ambitny jak na rynek gier komputerowych[36]. Zainteresowanie wykazała jedynie Sierra On-Line, która planowała w tamtym czasie wydanie właśnie trójwymiarowej gry akcji, graficznie opartej na silniku Quake’a, a właśnie taki produkt oferowało Valve[36].

W początkowej fazie produkcji, Half-Life nosił roboczy tytuł Quiver (ang. kołczan), co było nawiązaniem do bazy wojskowej Arrowhead (ang. grot strzały), pojawiającej się w opowiadaniu Stephena Kinga pt. Mgła, które to opowiadanie stanowiło inspirację dla twórców gry[37]. Gabe Newell wyjaśnił w jednym z wywiadów, że nazwę Half-Life wybrano ze względu na fakt, iż nawiązywała do fabuły gry, a jednocześnie była na swój sposób wyjątkowa[38]. Co więcej, nazwa odnosząca się do zjawiska z dziedziny fizyki, jakim jest okres połowicznego rozpadu, pozwalała na wykorzystanie symbolu graficznego: greckiej litery λ, która oznacza stałą rozpadu promieniotwórczego[38]. Według jednego z projektantów gry, Harry’ego Teasleya, ogromny wpływ na twórców Half-Life’a miała inna popularna w tamtym czasie gra z gatunku FPS pt. Doom[39]. Gabe Newell uważał, że „Half-Life w dużym stopniu powstał jako reakcja na trywializację gatunku first-person shooter. Wielu z nas zakochało się w grach komputerowych ze względu na ich fenomenologiczne możliwości, czując jednocześnie, że przemysł gier komputerowych sprowadza te możliwości do jednego mianownika, zamiast wykorzystać i poszerzać ich potencjał. Mieliśmy nadzieję, że budowanie światów i postaci będzie ciekawsze niż tworzenie bezmyślnej strzelanki”[40].

Po raz pierwszy, Half-Life został publicznie zaprezentowany na targach Electronic Entertainment Expo w 1997 r., gdzie wywołała duże zamieszanie z powodu wykorzystanego w grze systemu animacji oraz sztucznej inteligencji[41]. W sierpniu 1997 r. Valve zatrudniło pisarza science fiction Marca Laidlawa, aby zajął się kreowaniem postaci i poziomów w grze[36]. Ścieżkę dźwiękową do gry skomponował Kelly Bailey[1]. Według pierwotnych planów, Half-Life miał zostać wydany w drugiej połowie 1997 roku, aby móc konkurować z inną grą typu FPS pt. Quake II. Ostatecznie Valve zdecydowało się opóźnić datę premiery, aby dokonać poważnej przebudowy swojego produktu[36]. Na targach E3 w 1998 r. Half-Life otrzymał nagrody Game Critics Awards za najlepszą grę na komputery osobiste oraz za najlepszą grę akcji[42]. Data premiery była przesuwana kilkukrotnie, aż ostatecznie gra ujrzała światło dzienne w listopadzie 1998 roku[36]. Na kilka dni przed dniem premiery, Valve odkryło błąd w kodzie źródłowym gry, który został naprawiony jeszcze przed tym zanim Half-Life trafił na sklepowe półki[43].

Wydano dwie wersje demonstracyjne gry. Pierwszą był Half-Life: Day One, na który składała się pierwsza 1/5 pełnej wersji gry i został zaplanowany do dystrybucji tylko na niektóre karty graficzne[44]. Drugie demo zostało wydane 12 lutego 1999 r. pod tytułem Half-Life: Uplink. Ta wersja zawierała wiele broni oraz postacie niezależne z pełnej wersji gry, a lokalizacje po których gracz mógł się poruszać w Uplink były poziomami wyciętymi z ostatecznej wersji Haf-Life’a[44].

Nazwy